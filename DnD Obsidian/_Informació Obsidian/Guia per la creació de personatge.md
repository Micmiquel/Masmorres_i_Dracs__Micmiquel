# Guia per la creació de personatge

El procés de creació de personatge per a una partida de Masmorres i Dracs és notòriament complicat, sobretot per a nouvinguts al joc. Aquest document resumeix i simplifica aquest procés. Farem el personatge pas per pas, i exemplificarem el procés creant un **paladí mig-orc anomenat Yogher**. Serà convenient tenir una còpia del [[Character Profile CAT (1).pdf|Document de Personatge]], imprès o en digital, per anar-la emplenant. 

> [!note]  Apunta-ho!
> Quan hagis d'emplenar qualsevol cosa al document de personatge, o fer qualsevol altra cosa, ho indicarem en una caixa com aquesta.

> [!warning] Avís
> Apunta't tot en llapis! Quan el personatge puja de nivell, hauràs de canviar coses al full de personatge.

[[#0. Pensar quin tipus de personatge vols jugar]]
[[#1. Decidir raça i classe]]
[[#2. Decidir el passat]]
[[#3. Calcular els punts d'aptitud, modificadors i vida]]
[[#4. Les característiques de la classe i trets racials]]
[[#5. Encanteris]]
[[#6. Determinar dany i armadura]]


## 0. Pensar quin tipus de personatge vols jugar

Abans de decidir la classe i la raça del teu personatge, va bé pensar breument en quin tipus de personatge vols jugar. Vols que sigui algú valent, o tímid? Fort, o intel·ligent? Amb secrets? Lleial i honest? Al cap i a la fi, *Masmorres i Dracs* és un joc de rol. Si tens una idea clara de com vols jugar, tota la resta serà més fàcil: Un personatge fort i bondadós podria ser un nan paladí, per exemple, tot i que també pot ser divertit trencar amb els esterotips i crear un goblin bruixot. 

Alternativament, pots passar directament a la [[#1. Decidir raça i classe|següent secció]] i determinar el caràcter del personatge més tard.

> [!example] Exemple: En Yogher
> En Yogher serà un exiliat d'una família noble. Serà lleial, bo, forçut i valent. Tindrà per una de les seves motivacions principals "netejar la seva reputació". Degut al seu fort sentit de la justícia, a vegades serà inflexible, i optarà pel camí "correcte" en contres del fàcil o pràctic.

Si necessites inspiració, pots fer servir [taules de trets de personalitat](https://www.worldanvil.com/block/290443) i [taules de noms](https://es.fantasynamegenerators.com/) en línea com les que enllacem. També pots escollir el nom més endavant, depenent de la raça o classe que acabis escollint.

> [!Note] Apunta-ho! 
> Apunta el nom de personatge i emplena els apartats de trets de personalitat, ideals, vincles i defectes.
> 
> ![[Creació personatge - Nom i personalitat.png]] 

## 1. Decidir raça i classe

La raça i la classe són els aspectes principals del teu personatge a l'hora d'interactuar amb el món de la vostra partida. Cada raça i classe atorga diferents avantatges mecànics importants en el combat en interactuar amb el món que us envolta.

### La classe

**Allò més determinant en què pot i què no pot fer el teu personatge és la classe**. Per exemple, si esculls la classe de [[Bàrbar]], el teu personatge serà millor repartint i rebent cops, i disposarà d'habilitats especials com la d'[[Bàrbar#Ira|irar-se]], però no serà capaç de conjurar encanteris. A continuació pots trobar una taula resumint els trets principals de cada classe:

| Classe                                           | Busca destacar en...        | Pot fer màgia? | particularitats                                                                                                                         |
| ------------------------------------------------ | --------------------------- | -------------- | --------------------------------------------------------------------------------------------------------------------------------------- |
| [[Artificier]]                                   | Intel·ligència              | Sí, limitada   | És un inventor. Pot millorar el seu equipament, i algunes creen pocions, robots, armes, etc.                                            |
| [[Bàrbar]]                                       | Força/Destresa, Constitució | No*            | Grans combatents cos a cos, capaços d'aguantar i impartir gran dany gràcies a la seva [[Bàrbar#Ira\|ira]].                              |
| [[Classes/Bard\|Bard]]                           | Carisma                     | Sí             | Els seus poders màgics provenen del seu art.                                                                                            |
| [[Bruixot]]                                      | Carisma                     | Sí, limitada   | Fan un pacte amb una poderosa entitat, que els hi atorga poders màgics.                                                                 |
| [[Clergue]]                                      | Saviesa                     | Sí             | Els seus poders màgics provenen de la seva deïtat. Són coneguts per tenir grans capacitats guaridores.                                  |
| [[Monstres/Targetes de monstres/Druida\|Druida]] | Saviesa                     | Sí             | Fan ús de la màgica natural, i la seva [[Classes/Druida#Forma Salvatge\|forma salvatge]] els hi permet transformar-se en animals.       |
| [[Explorador]]                                   | Força/Destresa, Saviesa     | Sí, limitada   | Amb un fort lligam amb la natura, són grans rastrejadors i guies. Un entremig entre druida i guerrer.                                   |
| [[Fetiller]]                                     | Carisma                     | Sí, molta      | La seva màgia prové del seu origen, o circumstàncies externes. Poden adaptar-la a les seves necessitats gràcies al seu lligam especial. |
| [[Guerrer]]                                      | Força/Destresa              | No*            | Destaquen en el combat, cos a cos o a distància.                                                                                        |
| [[Mag]]                                          | Intel·ligència              | Sí, molta      | Els màgics per excel·lència, tenen accés al major nombre d'encanteris, però poden ser fràgils combatent.                                |
| [[Monjo]]                                        | Destresa                    | No             | Combatents d'arts marcials. Tenen gran mobilitat, i habilitats especials que usen gràcies al seu [[Monjo#Ki\|ki]].                      |
| [[Murri]]                                        | Destresa                    | No*            | Mestres del sigil, capaços de causar gran dany en condicions òptimes.                                                                   |
| [[Paladí]]                                       | Carisma, Força              | Sí, limitada   | Un gran combatent cos a cos, que obté màgia d'un jurament que presta lligant-se a un codi de conducta.                                  |
*\*Certes subclasses poden fer màgia limitada

#### Subclasses
A més de la classe, a nivell 3 (o a vegades abans, com en el cas del [[Clergue]]) pots escollir subclasses, que et proporcionen encara més habilitats, i perfilen el rol del teu personatge. Les subclasses d'una mateixa classe poden tenir característiques bastant diferents. Per exemple, un [[Murri]] d'arquetip [[Murri#Assassí|assassí]] està especialitzat en maximitzar el dany i la infiltració, mentre que un d'arquetip [[Murri#Entabanador Arcà|entabanador arcà]] pot fer certa de màgia, al contrari que la resta de murris.

> [!tip] Consell
> Hi ha **moltes** subclasses a cada classe, i trigaràs cert temps en descobrir-les totes. Si estàs fent un personatge per a la teva primera partida, és recomanable simplement escollir bé una classe i després triar una subclasse que et cridi l'atenció, sense preocupar-te en excés per les diferents habilitats de cadascuna.
> 
> Si estàs fent un personatge per a una campanya (partides que duren vàries sessions), on es preveu que el teu personatge pugi de nivell, aleshores sí que pot ser interessant mirar-se bé les subclasses possibles, ja que poden ser força determinants a llarg termini.

### La raça

La raça és menys determinant que la classe, però també és important. Cada una aporta habilitats pròpies, i destaquen en diferents aspectes. Per exemple, un personatge de raça [[Mig-Orc]] serà més capaç en el combat cos a cos, mentre que un [[Nan]] serà resistent als verins. Per a més informació sobre tot el que et proporcionen les races, consulta les [[Normes Racials]], i trobaràs totes les races a la carpeta **Races**.

> [!example] Exemple: La classe i raça d'en Yogher
> Donada la personalitat noble d'en Yogher, una bona opció per a la seva classe és la de [[Paladí]]. Pel que fa la raça, una opció interessant és la de [[Mig-Orc]], ja que el seu origen  pot donar un motiu per al seu exili a l'hora de rolejar. A més, la raça atorga punts de força i constitució addicionals, que seran útils per a un paladí.

> [!apunta-ho] Apunta-ho!
> Un cop decidida la raça i la classe, apunta't **només** els següents aspectes del que atorguen al teu personatge (pots apuntar la resta més tard):
> - De la classe:
> 	- Les [[Paladí#Proficiències|proficiències]] en salvaments i perícies, emplenant les caselles corresponents (veure foto)
> 	- L'[[Paladí#Equipament|equipament]]
> - De la raça:
> 	- Les [[Mig-Orc|llengües]]
> 	- La velocitat
> 	
> ![[Creació personatge - raça i classe.png]]


## 2. Decidir el passat

Els [[Passats]] et donen proficiències, llengües i característiques addicionals. A més, poden donar joc de cara al rol. Si una proficiència en perícia es solapa amb una que ja hagis escollit, pots demanar al MM de canviar-la per una altra que tingui sentit.

> [!example] El passat d'en Yogher
> Ja hem establert anteriorment que en Yogher havia sigut part d'una família noble. Per tant és adient escollir el passat de [[Passats#Noble|noble]].

> [!apunta] Apunta-ho!
> - Les proficiències atorgades
> - Qualsevol altra benefici, com llengües, materials o equipament.
> 
> ![[Creació personatge - passat.png]]

## 3. Calcular les puntuacions d'habilitat, modificadors i punts vitals

Ara ja podem calcular les puntuacions d'habilitat del nostre personatge i els seus  modificadors corresponents (el nombre que sumarem o restarem a les tirades de daus). Les puntuacions d'habilitat són clau a l'hora d'interactuar amb el món de Masmorres i Dracs. Trobaràs més informació sobre es fan servir a [[Habilitats]] i [[Habilitats#Puntuacions d'Habilitat i Modificadors|modificadors]].

Per a calcular les nostres puntuacions d'habilitat hem de tenir en compte els nostres *punts basals* i aquells punts provinents de la raça escollida.

### Punts basals

Hi ha diverses maneres de calcular els nostres punts d'habilitat basals, i el teu MM determinarà quin feu servir.
- **Distribució estàndard**: distribueix els números 15, 14, 13, 12, 10 i 8 entre les teves sis habilitats (força, destresa, constitució, intel·ligència, saviesa i carisma) com vulguis. Es recomana aquest sistema per a novells, ja que és el més simple.
- **Amb daus**: tira 4d6 (quatre daus de 6), descarta el dau més baix, i suma el resultat dels 3 daus restants. Això et donarà un número del 3 al 18, que pots assignar a una de les habilitats del teu personatge. Repeteix això fins a obtenir una puntuació per a cada habilitat.
- **Compra de punts**: amb aquest sistema, pots obtenir puntuacions mitjanes en tota habilitat, o decidir destacar en certes habilitats i ser pobre en altres. Com que és el més complicat de calcular, es recomana usar de les moltes calculadores de punts que es poden trobar en línia, com l'exemple que enllacem [aquí]([D&D 5e Point Buy Calculator](https://chicken-dinner.com/5e/5e-point-buy.html)).

### Afegir increments racials i calcular modificadors

A més dels punts basals, cada raça atorga punts d'habilitat addicionals detallats en la seva descripció. Un cop s'han sumat tots els punts, pots consultar la [[Habilitats#^taula-modificadors|taula de modificadors]] per a determinar els modificadors de cada habilitat.

> [!example] Els punts d'habilitat de'n Yogher
> Pel Yogher, farem servir la distribució estàndard per establir els punts basals. Com que volem que el nostre personatge estigui a la primera línea del combat, prioritzarem la seva resistència i força, i el carisma, al ser l'habilitat d'encanteri dels paladins, serà la nostra tercera preferència. (constitució - 15), (força - 14), (carisma - 13), (saviesa - 12), (intel·ligència - 10) i (destresa - 8). Després li afegim 2 punts a la força i 1 punt a la constitució, obtinguts de la seva raça, [[Mig-Orc]]. D'aquesta manera, tindrà un total de 16 de constitució i de força, i per tant, un modificador de +3 en aquestes dues habilitats.

> [!apunta] Apunta-ho!
> Un cop tenim els punts d'habilitat, els podem apuntar. A més, anotarem els modificadors corresponents assignats per la [[Habilitats#^taula-modificadors|taula de modificadors]]. Apunta't també la *iniciativa*, que es correspon amb el modificador de destresa (més informació a [[Combat#Iniciativa]]).
> 
> ![[Creació personatge - punts habilitats.png]]

### Proficiència, perícies i salvaments

El bonus de [[Bonus de Proficiència|proficiència]] depèn del nivell del teu personatge, i es suma a aquelles perícies en les que aquest és proficient. A nivell 1, el personatge té un +2 de bonus de proficiència, i aquest puja segons la taula de nivells de la teva classe, a l'inici de la seva descripció.

Amb els modificadors d'habilitats i la proficiència ja pots calcular els modificadors de les perícies, una de les tirades més comunes en el joc. Per exemple, si vols buscar un objecte en una habitació, el MM et podria fer tirar un control d'*Investigació*, on sumaries el teu modificador d'investigació a la tirada del dau. Pots trobar més informació a [[Controls d'Habilitat]].

També pots aprofitar per calcular els bonus de salvaments. Aquests solen entrar en joc quan el teu personatge intenta evitar un efecte nociu. Per exemple, si beus un verí, el MM et pot demanar un salvament de constitució, on sumaries el teu modificador del salvament de constitució a la tirada del dau. Pots trobar més informació a [[Salvaments]].

> [!example] El nivell del Yogher
> És possible que el teu MM decideixi jugar una aventura on els personatges comencen a un nivell superior a 1. En el nostre cas, en Yogher començarà a nivell 3. Per tant, segons la taula de nivells, li correspondrà un +2 de proficiència. Aquesta se li sumarà, per exemple, als salvaments de saviesa o els controls d'història.

> [!apunta] Apunta-ho!
> Per cada perícia, posa el modificador de l'habilitat corresponent i suma-li la proficiència, si el personatge és proficient en aquesta. Fes el mateix amb els salvaments. 
> 
> ![[Creació personatge - perícies i salvaments.png]]

### Punts vitals i daus vitals

La teva classe i la constitució determinen els teus punts vitals a primer nivell (i a nivells superiors). Per exemple, la descripció de la classe de Paladí dicta que al primer nivell es comença amb 10 punts vitals més el teu modificador de constitució, i per cada nivell superior es sumen 6 punts vitals més el modificador de constitució. 

Per altra banda, cada classe t'atorga *daus vitals*, que es poden usar durant un [[Descansar#Descans Curt|Descans Curt]] per a recuperar punts vitals.

> [!warning] Començar a nivells superiors
> A certs nivells pots millorar els punts d'habilitat del personatge, i per tant podries augmentar el teu modificador de constitució. Si ho fas, recorda calcular els teus punts vitals de cada nivell amb aquest nou modificador!

> [!example] Els punts vitals d'en Yogher
> Podem calcular els punts vitals del Yogher fins a nivell 3 com s'indica a la classe de [[Paladí]]: (10 + 3) a nivell 1 i (6 + 3) per cada nivell per sobre de l'1, és a dir, un total de 31 punts vitals.

> [!apunta] Apunta-ho!
> Apunta't els punts vitals del teu personatge, i els daus vitals màxims, segons ho indica la classe.
> 
> ![[Creació personatge - punts vitals.png]]


## 4. Les característiques de la classe i trets racials

Ja tens feta la base del teu personatge! Arribats a aquest punt, ja pots interactuar de manera bàsica amb el món del vostre joc. Tot i això, encara manquen les característiques de la teva classe, els trets racials, els encanteris (si en tens), i el teu equipament.

Les característiques especials de la classe es van guanyant a mesura que puges de nivell, i estan indicades a la taula de nivells de la classe que escullis.

Els trets racials són donats per la teva raça, i s'indiquen a la descripció de la raça que hagis escollit.

> [!example] Els trets racials i les característiques de classe d'en Yogher
> Al ser [[Mig-Orc]], en Yogher gaudeix dels trets racials [[Mig-Orc#Visió Nocturna|visió nocturna]], [[Mig-Orc#Resistència Incansable|resistència incansable]] i [[Mig-Orc#Atacs Salvatges|atacs salvatges]]. Per ser paladí de nivell 3, en Yogher té les característiques de classe [[Paladí#Sentit Diví|sentit diví]], [[Paladí#Palmes Curatives|palmes curatives]], [[Paladí#Estil de Lluita|estil de lluita]] (on escollirem defensa), [[Paladí#Càstig Diví|càstig diví]], [[Paladí#Salut Divina|salut divina]] i la seva opció de subclasse  [[Paladí#Jurament Sagrat|jurament sagrat]], on escollirem el [[Paladí#Jurament dels Ancians|jurament dels ancians]], que atorga [[Paladí#Canalitzar Divinitat|canalitzar divinitat]].

> [!apunta] Apunta-ho!
> Apunta els teus trets racials i les característiques de la teva classe. Hi ha moltes maneres diferents d'organitzar o anotar aquesta informació, i no hi ha una millor que les altres. Al cap i a la fi, el més important és **tenir una idea de què pot fer el teu personatge**, i **tenir la descripció detallada a mà**, en cas que l'hagis de consultar. Aquest *arca* d'*Obsidian* facilita aquest accés ràpid.
> 
> ![[Creació personatge - trets racials i característiques de classe.png]]

Moltes classes et donen característiques que et permeten conjurar encanteris. Seguidament, tractarem com anotar-ho a la nostra fulla de personatge.

## 5. Encanteris

Certes classes són capaces de fer màgia. A la pàgina de la classe s'indica com funciona la seva màgia (eg. [[Paladí#Màgia]]). Pots trobar tots els encanteris disponibles per una classe a la seva taula d'encanteris corresponent, a la carpeta `Encanteris > Tipus de màgic`.

> [!warning] Existeixen *molts* encanteris...
> Tens **molts** encanteris entre els quals escollir, fins i tot per a classes que no s'especialitzen en la màgia. **Llegir-se'ls tots no és recomanable per a una primera partida**, ja que pots passar massa temps intentant optimitzar massa la selecció. Per a fer-ho senzill, et recomanem que simplement tinguis una miqueta de varietat, algun encanteri ofensius, algun de suport i altres d'utilitat fora del combat. No dubtis en preguntar al teu MM quins encanteris et recomana, en cercar recomanacions a internet, o fins i tot escollir-los a l'atzar!

Per a conjurar els teus encanteris, és clau la teva habilitat d'encanteri, determinada i explicada a la característica de **Màgia** de la teva classe. La teva habilitat d'encanteri determina els següents conceptes.: 

- La  teva CD (Classe de Dificultat) el número que ha d'igualar o superar l'objectiu d'un encanteri teu en una tirada de [[Normes de Màgia#Salvament d'Encanteri|salvament d'encanteri]].
- El modificador d'atac d'encanteri, que sumes als teus [[Normes de Màgia#Tirs d'Atac d'Encanteri|tirs d'atac d'encanteri]]. 

La característica **Màgia** també t'explicarà el nombre i funcionament de les teves caselles d'encanteri, que també anotarem.

> [!apunta] Apunta-ho!
> Apunta't la teva CD de salvament, el modificador d'atac d'encanteri, i aquells encanteris que creguis que potser utilitzaràs, marcant els que coneguis o tinguis preparats.
> 
> Igual que amb les característiques i els trets, hi ha moltes maneres d'organitzar-te els encanteris. De nou, l'important és que sàpigues quins encanteris pots conjurar i tenir una idea de què fan, però tenir els detalls a mà en cas que els hagis de consultar.
> 
> ![[Creació personatge - encateris.png]]

## 6. Decidir les teves armes i armadura

Ja només queda vestir el personatge! Recorda que la teva classe t'atorga cert equipament, que ja tens apuntat. A vegades no s'especifica l'arma o l'armadura concreta (per exemple, en Yogher comença amb "una arma marcial i un escut"). 

Per al teu personatge, pots escollir una o més armes i una armadura. Recorda que has de tenir proficiència en aquest equipament (la teva classe ho especificarà), i si tens cap dubte el teu MM et podrà ajudar. 

- Escull una o més armes de la taula d'armes, que trobaràs al final d'[[Armes]].
- Escull una armadura de la [[Armadura#**Taula - Armadures**|taula d'armadures]].

### La CA (Classe d'armadura)

Pots trobar tota la informació relativa a armadures i protecció en combat a la pàgina [[Armadura]]. En resum, la teva CA determina com de difícil és que un atac enemic connecti amb el teu personatge. Per a que això passi, l'enemic ha de tirar un tir d'atac igual o major a la teva CA. 

La CA es calcula segons la [[Armadura#**Taula - Armadures**|taula d'armadures]], i afegint  un+2 si portes escut, a més de qualsevol altre modificador vingut d'altres característiques particulars (per exemple, en Yogher té un +1 extra de CA per l'estil de lluita de la seva classe).

### Les armes

Pots trobar tota la informació relativa a realitzar atacs a les pàgines [[Fer un Atac]] i [[Armes]]. 

Resumint, per a fer dany amb un arma a un objectiu, primer has de fer un *tir d'atac*, que consisteix en 
- 1. Tirar 1d20 (un dau de 20)
- 2. Sumar-li el teu bonus de proficiència i el modificador d'habilitat d'atac (força o destresa, segons l'arma), a més de qualsevol altre modificador adicional.

Si dona a l'objectiu, el dany es determina de la següent manera: 
- 1. Tira el dau de dany de l'arma, que trobaràs a la [[Armes]]
- 2. Suma-li el modificador d'habilitat d'atac (el mateix d'abans), a més de qualsevol altre modificador adicional.

> [!example] L'equipament d'en Yogher
> La classe de Paladí atorga una *samarreta de malla* (per tant 13 + Des (-1)) de CA, al qual li sumarem +2 de l'escut i +1 de l'estil de lluita defensa (una característica de la classe), per un total de 15 de CA. Pel que fa a l'arma, escollirem una *gran destral*, que fa 1d8 més els modificadors. A més, també disposa de javelines.

> [!apunta] Apunta-ho!
> Apunta la teva CA i les armes de que disposes.
> 
> ![[Creació personatge - armadura i armes.png]]


## 7. A gaudir!

Ja estàs! La teva fulla de personatge hauria de quedar similar a la següent:

![[Creació personatge - resultat final.png]]

Apa! A gaudir!